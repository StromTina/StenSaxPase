# Projektarbete – Sten, sax, påse

## Vecka 46: 
Jag inledde mitt arbete med ”Sten sax påse”-projektet genom att börja skissa på en prototyp i Power Point. I samband med lektionen om prototyper hade redan jag och en klasskompis gjort en förlaga i Google Presentationer, men nu gjorde jag om så att den mer skulle fungera utifrån hur jag ville att mitt spel skulle se ut.
Utifrån teorier om interaktionsdesign ville jag att spelet skulle vara intuitivt för användaren för att minska kognitiv belastning. Jag tänkte att en sida med Header, Navigationslist och Footer känns välbekant med tydliga symboler på navigationslisten för att användaren lätt ska kunna navigera och inte behöva vara läskunnig eller kunna språket. 
Ganska snabbt insåg jag att jag ville ha en instruktionsfilm under min ”regelflik” för att öka tillgängligheten för exempelvis personer med lässvårigheter, och för att slippa tänka på upphovsrätt frågade jag mina barn om de kunde tänka sig att ställa upp (deras oerhört mönstrade tröjor kanske borde ha bytts ut med facit i hand). Jag fotograferade även den äldsta sonens händer för att använda som knappar i spelfunktionen i samband med detta och la in en tydliggörande bild som control poster till filmen samt såklart alternativ text till filmen och bilderna.
Under veckan gjorde jag även om prototypen i PowerPoint så att den blev mer omfattande och mer liknade en designskiss. Jag ville skapa en lite bio-aktig känsla så jag höll mig till ett relativt mörkt/svart tema med mörkröda och mörkt petrolblå samt guldbeiga detaljer. Jag la också in ramar på samtliga textrutor för att underlätta läsbarheten. Jag valde den här designen med tydliga kontraster dels för att jag tycker att den är snygg, dels för att den är mer användarvänlig för personer med bristande färgseende och personer som är perceptionskänsliga. Gällande interaktionsdesign så tänkte jag att startsidan skulle ha två vägar för att komma till själva spelfunktionen, som är det mest centrala på sidan (dels genom navigationslisten, dels genom ”New Game”-knappen).

## Vecka 47: 
Mer arbete med den responsiva designen i olika lägen. Flera ursprungliga mer absoluta mått korrigeras och navigationslisten korrigeras så att texten försvinner vid mindre skärmstorlekar. Just nu utgörs ikonerna på listen av emojis men det ska eventuellt korrigeras längre fram för att intrycket ska bli mer enhetligt färgmässigt. Under den här veckan börjar jag så smått lägga in logik i projektet, ännu bara i consolen, för att se att de olika knapparna kan göra det de ska.
För att öka på kontrasterna även gällande handbilderna på spelknapparna – gör jag dessa svartvita. Jag lägger också till titlar till alla spelknapparna för att personer som använder uppläsningsfunktioner lättare ska kunna identifiera de respektive knapparna.
Jag bestämmer mig för att frångå designskissen i fråga om språk eftersom jag tänker att den största målgruppen för sidan i dagsläget är svenskspråkig (mina barn och deras kompisar) och gör därför om alla flikar till svenska, men kompletterar med symboler för att spelet i så stor utsträckning som möjligt ska vara språkoberoende. 

## Vecka 48: 
Under den här veckan fortsätter jag arbetet med logiken till spelet och korrigerar hover-effekter för knappar och navigationslist. Initialt hade navigationslisten en hover-effekt som var relativt diskret i form av ljus skugga över texten. Eftersom jag vill att det ska vara tydligt visuellt var man befinner sig oavsett eventuella funktionsvariationer, valde jag att i stället lägga en ram runt de olika flikarna (och jag blev lite nöjd när jag med olika färger fick det att se ut som knappar som stod ut). För att det ska vara tydligt för användaren vad som är klickbart lägger jag in pointer-cursors på knappar och på informationen under ”onödigt vetande”. För att ytterligare understryka var som är klickbara knappar kompletterar jag med ändring av bakgrundsfärg. Jag tänkte att det skulle gå ganska snabbt för bakgrundsfärgen att ändras på knapparna i spelfunktionen för att det där ska vara tydligt att man ska välja och klicka på en av knapparna. Under ”onödigt vetande”-fliken ville jag lägga till en fördröjning så att användaren ska hinna läsa all fakta först utan att bli distraherad.

## Vecka 49: 
Den här veckan lägger jag till flertalet animationer för att skapa en trevligare användarupplevelse. Jag kompletterar t.ex. vinst- eller förlustrutan med flera olika gif:ar utifrån en random-funktion för att användaren ska vilja spela fler gånger för att få se alla gif:ar samt lägger till animationer för symbolerna som visas i datorns respektive spelarens poängruta för att öka spänningen för användaren i spelfunktionen (i den mån ”Sten, sax, påse” är spännande). 
Jag gör även färdigt det sista gällande logiken, vilket är statistiken. Jag har aldrig tidigare använt mig av local storage så när jag efter en del tutorials får kläm på siffrorna med ”parseInt” blir jag nöjd och tar jag helg.  

## Vecka 50: 
Uppgiften är vid det här laget mestadels klar och jag prioriterar att dubbelkolla att samtliga sidor fungerar responsivt. Jag lägger också in bild-ikoner i navigationslisten som ersätter tidigare emojier för att skapa ett mer enhetligt intryck. Jag frångick i det här skedet designskissen gällande flera delar: 
- Ikonerna ser annorlunda ut eftersom jag tyckte att de jag i slutändan valde var mer tydliga i fråga om vad de representerade. 
- Jag korrigerade även skuggor i flera boxar för att få en mjukare övergång – vilket även det frångick designskissen, men jag upplevde var trevligare för ögat. 
- De mer fyrkantiga knapparna i spelfunktionen rundades av för att de skulle följa samma design/liknande design som övriga knappar.